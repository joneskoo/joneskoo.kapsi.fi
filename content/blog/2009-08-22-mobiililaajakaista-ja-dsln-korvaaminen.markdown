---
date: 2009-03-25T00:00:00Z
tags:
- angst
- mobiili
title: Mobiililaajakaista ja DSL:n korvaaminen
slug: mobiililaajakaista-ja-dsln-korvaaminen
---


Suomalaiset ovat tottuneet kiinteisiin aina päällä oleviin Internet-yhteyksiin, jotka on tyypillisesti toteutettu jollain DSL-tekniikalla (Viestintäviraston markkinakatsauksen 2008/2 mukaan DSL-yhteyksiä oli 1 270 100 kaikista 1 923 300 laajakaistaliittymästä 30.6.2008). Tällaiset kiinteät yhteydet ovat melko luotettavia. Oman kokemukseni pohjalta katkoja on tyypillisesti lähinnä huoltokatkojen tai melko harvinaisten laiterikkojen aikana.

“Mobiililaajakaista” on termi, jolla tarkoitetaan kännykkäverkon kautta tarjottavaa “laajakaistaa”. Kännykkäverkon kautta tarjotuissa yhteydessä nopeudet ovat olleen viime vuosiin asti erittäin hitaita, mutta nyt verkkojen nopeudet ovat nousseet jo jopa useisiin megabitteihin sekunnissa, lähelle hitaimpia kiinteitä yhteyksiä. Huolimatta suurista nopeuksista paperilla, käytännön nopeuksia hidastaa huomattavasti yhteyksille ominainen viive. Toki kehitystä on tapahtunut huimasti GPRS-yhteyksistä GSM-verkossa (suuruusluokkaa 500 ms latenssi), HSDPA-yhteyksissä latenssi on noin 100 ms luokkaa ja HSUPA:lla se voi pudota jopa 50–80 ms tienoille. Sekä nopeuden että viiveen osalta uusinta tekniikkaa olevat yhteydet ovat parhaimmillaan verrattavissa ulkomailla olevaan hitaaseen tai kohtuullisen hitaaseen DSL-yhteyteen.

Langattomat yhteydet ovat ottaneet kiinteitä yhteyksiä kiinni nopeuksissa ainakin niin, että varsin käyttökelpoisen Internet-yhteyden saa nyt myös matkapuhelinverkon kautta. Onko siis mahdollista korvata monilla alueilla kallis (jopa 40–50 €/kk) kiinteä DSL-yhteys halvalla 10 €/kk mobiililaajakaistalla? Nopeimpia mobiililaajakaistoja myydään 3.6 Mbit/s (Sonera) tai 5 Mbit/s (Saunalahti) nopeuksilla.

Itselläni on lähinnä Saunalahden 5 Mbit/s yhteyttä vastaava Megadataetu-liittymä. Nopeudet vaihtelevat voimakkaasti paikasta, mutta Huawei E169-modeemilla olen mitannut n. 500 kB/s nopeuksia useimmissa paikoissa, missä 3G-verkko kuuluu voimakkaasti. Ruuhkaisimmat alueet, kuten kaupunkien keskustat tai osa syrjäisistä alueista (Ranua, Pudasjärvi) ovat päässeet vain 150–200 kB/s nopeuksiin, mutta pitäisin ainakin 4 Mbit/s arvoa melko rehellisenä nopeuskuvauksena. Lainassa olleella Option GlobeSurfer 3G-WLAN -reitittimellä mittasin huippunopeudeksei jopa 740 kB/s, eli 5,9 Mbit/s. Nopeudet ovat siis yleensä melko hyvin kunnossa. Lähetysnopeuksia en ole testannut kattavasti, kun omissa päätelaitteissani ei ole lähetysnopeuksia parantavaa HSUPA-ominaisuutta.

Kaikki siis kunnossa, 3G on hinta-nopeussuhteeltaan parempi kuin DSL? Latenssi vähän huonompi, mutta kehitystä luvassa vielä päivitysten myötä? Näin minäkin luulin ennen kuin kokeilin viikon ajan käyttää 3G-yhteyttä ainoana yhteytenä.

Testiviikon maanantaina oli ilmeisesti jotain verkko-ongelmia, joista ei tullut mitään teknistä tiedotetta. Sekä kännykkäni että Optionin reititin tippuivat verkosta ja kumpikin tarvi uudelleenkäynnistää, että yhteydet sai toimimaan. Seuraavana päivänä pelkkä Internet-yhteys katosi puhelimestani. Mikään sovellus ei saanut verkkoa, vaikka puhelut toimivat. Uudelleenkäynnistys korjasi tämänkin. Testiviikko sujui muuten kohtuudella loppuun paitsi viikonloppuna yhteys toimi huonosti: 10% liikenteestä meni hukkaan, minkä vuoksi ssh-yhteys vaikutti jumittelevan. Myös nopeudet olivat ilmeisesti samasta syystä paljon huonommat kuin muina päivinä.

Sain pakettihukan myötä ajatuksesta tarpeekseni. En pystyisi luottamaan ainoana yhteytenä yhteyteen, jossa on ongelmia useita kertoja testiviikon aikana eikä niistä tule mitään tiedotetta.

Toinen ongelma, johon olen törmännyt nyt muutamaan kertaan ovat toimimattomat tukiasemat. Ainakin kertaalleen tein vikailmoituksen keskustan Otto.K-kahvilassa 3G pakettidatan toimimattomuudesta (puhelut toimivat, pakettidata ei) ja nyt vasta toisen kerran Teknologiakylän/yliopiston moottoritierampin kohdalla samasta asiasta. Vikailmoituksiin vastaaminen kestää vähintään viikon verran, tosin tuosta viimeksi raportoimastani ei ole vielä viikon jälkeenkään kuulunut mitään. Jos tällainen tilanne sattuisi yhteyden aktiiviseen käyttöpaikkaan, olisi viikon odottelu ilman ratkaisua varsin sietämätön. Tietysti pidempiin katkoihin voisi varautua ottamalla toisen operaattorin liittymän varayhteydeksi.

3G-verkkojen kuuluvuusalueet jättävät myös paljon toivomisen varaan. Operaattorit eivät uskalla mainostaa muulla kuin sillä että oma verkko on “Suomen paras”, mutta mitä väliä sillä on jos kaikki ovat huonoja?! Operaattorit lupailevat maankattavaa verkkoa ja mainostavat miten “syrjäisissä” paikoissa yhteyksiä voi käyttää (esim. laskettelukeskukset, eh), mutta tosiasia on, että 3G-verkkojen ei voi odottaa kuuluvan edes kaupunkien keskustoissa aukotta. Useista vikailmoituksista huolimatta Elisan 3G-verkko ei vieläkäään toimi vanhempieni luona luotettavasti. Talon yläkerrassa tai ikkunassa kiinni puhelimen voi saada verkkoon, mutta jos laittaa kännykän taskuun niin ei varmasti pysy 3G-verkossa. Heikon kuuluvuuden vuoksi nopeudetkin jäävät melko hitaiksi. Kartan mukaan vanhempieni luona 3G-verkko kuuluu hyvin.

Minun olisi paljon vaikeampi tulla toimeen ilman 3G-verkon kautta toimivaa kiinteähintaista Internet-yhteyttä, mutta mainospuheet ovat vielä ihan liian kauniita. Edes kartan mukaan parhaalla 3G-kuuluvuusalueella yhteyden ei voi olettaa toimivan kunnolla. Mobiililaajakaistan mainostaminen niin, että kuluttajille jää siitä käsitys että se olisi verrattavissa kiinteään yhteyteen on harhaanjohtavaa. Operaattorien tulisi investoida huomattavasti nykyistäkin nopeammin verkon laajentamiseen, esimerkiksi UMTS900-tekniikalla, ja päivittää ruuhkaisimmat osat kaupunkialueesta HSPA+ ja LTE-tekniikkoihin (LTE ei muuten ole 4G, vaikka sitä sellaisena uutisoidaankin). 3G-verkoista ei ole korvaamaan kiinteitä yhteyksiä, mutta ne täydentävät niitä erittäin hyvin.

Paketit, joissa 3G-yhteyttä tarjotaan kiinteän yhteyden rinnalla saisivat yleistyä, sillä kumpikin on yksinään rajoittunut ja pakettihinnoittelulla voisi tarjota nopeampia yhteyksiä useammille kun kiinteää yhteyttä käytettäisiin kotona. Jos DNA ei olisi ainoa DSL-yhteyksiä tällä alueella tarjoava operaattori, olisin ottanut Saunalahden tarjouspaketin, jossa yhdistyvät full-rate ADSL ja nopeahko 3G-yhteys. Siinäkin oli aluksi mukana 5 Mbit/s yhteys, mutta jostain syystä nopeus tiputettiin 1 Mbit/s luokkaan. Miksi? :(
