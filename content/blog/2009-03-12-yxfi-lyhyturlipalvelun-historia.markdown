---
date: 2009-03-12T00:00:00Z
tags:
- yx.fi
title: yx.fi-lyhyturlipalvelun historia ja tuoreet muutokset
slug: yxfi-lyhyturlipalvelun-historia
---

Joskus kauan sitten huomasin, että kaksikirjaimisia fi-domaineja on vielä jäljellä. Niitä taitaa olla vielä tänäkin päivänä muutama vapaana. Hankin silloin itselleni domainin yx.fi. Tarkempi historia ja syy domainin hankkimiseen on jo päässyt unohtumaan, mutta taisipa taustalla olla myös kaveriporukan VPN-verkon nimipalvelutkin.

Myöhemmin ymmärsin miten käteviä lyhyturlit (tinyurl, shorturl etc.) ovat sekä irkissä että puhelimitse. Kirjoittelin yhden illan projektina yksinkertaisen lyhyturlipalvelun omaan käyttööni. Palvelulla on nykyään jo useita aktiivikäyttäjiä. Siirsin sen jo hyvän aikaa sitten pois kotipalvelimeltani Kapsi Internet-käyttäjät ry:n palvelimelle.

![yx.fi pääsivu](/blog/img/2009-03-12-yxfi-main.png)

Palvelu ei muuttunut pitkään aikaan lainkaan, mutta olen huomannut sen käyttäjäkunnan laajentuneen viime aikoina. Korjasin alkuviikosta palvelusta sen luultavasti suurimman vian: ääkkösurlien toimimattomuuden. Nyt myös ääkköset käsitellään järkevämmin ja niiden pitäisi toimia niin laatikkoon pastetettuna kuin bookmarkletin kauttakin.

Muuten, suosittelen lämpimästi lyhyturlibookmarkletin käyttöä. Jos kirjanmerkkipalkki ei istu omaan rutiiniin, saman javascript-pätkän voi lisätä myös tavalliseksi kirjanmerkiksi selaimeen ja antaa sille avainsanan (keyword). Jos esimerkiksi lisää avainsanan "shorturl" kirjanmerkille, voi miltä tahansa sivulta kirjoittaa osoiteriville shorturl saadakseen lyhennettyä sivun osoitteen muutamaan merkkiin.

yx.fi:n alla on nyt noin 1500 lyhyturlia. En aio poistaa vanhoja urleja koskaan, tosin en myöskään lupaa urlien säilyvyyttä. Noin 1500 urlin rajan ylityttyä urlit pitenivät kolmeen merkkiin, mutta kolmimerkkiset urlit 100:sta zzz asti riittävätkin noin 15 000 osoitteeseen.

![yx.fi lyhyturli lisätty](/blog/img/2009-03-12-yxfi-added.png)

Lisäsin vasta palveluun myös tuen QR-koodeille. Nyt lyhyturlista saa automaattisesti myös QR-koodin, jonka voi lukea jopa suoraan koneen näytöltä kännykän viivakoodinlukijalla. Suosittelen, jos tarvitsee syöttää pitkiä urleja kännykkään esimerkiksi ohjelmia asentaessa!
